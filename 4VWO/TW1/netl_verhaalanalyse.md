---
title: NETL - Literatuur - Samenvatting
indexname: NETL - Literatuur (verhaalanalyse)
layout: default
---

# Nederlandse taal en literatuur: Literatuur (verhaalanalyse)

## Literatuur en lectuur

**Literatuur** is een verzamelnaam voor verhalen (**proza**: novellen en romans), gedichten en toneel. Literatuur wordt gekenmerkt door **originaliteit**, **onvoorspelbaarheid**, **stijl**, een **diepere laag** en **meerduidigheid**.  
**Lectuur** heeft als belangrijkste doel om de lezer te amuseren. Ze zijn minder **literair** dan literatuur. Veel lectuur is geschreven volgens een vaste structuur, waarbij de lezer weet wat er te verwachten valt.

## Personages

Het belangrijkste **personage** is de **hoofdpersoon**. Andere personen zijn **bijfiguren**. De **tegenspeler** is een bijfiguur die zorgt dat de hoofdpersoon optimaal tot zijn recht komt.  
Bijfiguren waarbij de rol die ze spelen belangrijker is dan de persoon zelf, zijn **typen**. Als bepaalde kenmerken van typen overdreven worden spreek je van een **karikatuur**.  
De hoofdpersoon is vaak een **round character**. Deze persoon ontwikkelt zich tijdens het verhaal en wordt uitgebreid beschreven. Bijfiguren zijn vaak **flat character**s: personages die niet uitgebreid worden beschreven. Bij lectuur is de hoofdpersoon vaak een flat character.  
Veel literaire werken zijn opgebouwd volgens het **conflictmodel**: er is in het begin een **balans**. Daarna komt de hoofdpersoon in actie tijdens een **motorisch moment** (veel verandering). Vervolgens ontwikkelt de hoofdpersoon zich om het probleem op te lossen. Aan het einde is er dan een **voorlopig nieuw evenwicht**.

## Perspectief

Het **perspectief** bepaalt van wie je weet wat die persoon ziet, hoort, denkt en voelt.  
Bij een **ik-perspectief** vertelt het personage vanuit de ik-vorm wat die ervaart.  
Bij een **hij/zij-perspectief** worden de ervaringen vanuit de derde persoon beschreven.
Bij een **auctoriaal perspectief** is er een **alwetende verteller** die "boven het verhaal hangt" en beschrijft wat er gebeurd.  
Een **wisselend perspectief** is een mix van de verschillende perspectieven.  
Omdat de ervaringen van personages eenzijdig kunnen zijn, kan er sprake zijn van een **onbetrouwbaar perspectief**.

## Tijd

Bij een **vertellend ik** (**vertelwijze achteraf**) is er een ik-persoon die gebeurtenissen uit het verleden beschrijft. Bij een **belevend ik** beschrijft de ik-persoon de tegenwoordige tijd.  
De **historische tijd** is de tijd waar een verhaal zich afspeelt. De **vertelde tijd** is de periode waar het verhaal zich afspeelt.  
De **chronologie** van veel literaire werken is vaak veranderd. Er wordt gewisseld tussen verleden, **vertelheden** en toekomst. Bij een **flashback** beschrijft het verhaal een gebeurtenis uit het verleden. Een **flashforward** doet dit voor de toekomst. Bij een **terugwijzing** is er een korte referentie aan een gebeurtenis uit het verleden. Bij een **vooruitwijzing** is er een korte referentie aan een gebeurtenis uit de toekomst.  
Bij een **tijdverdichting** worden sommige gebeurtenissen overgeslagen. Bij een **tijdvertraging** worden alle gebeurtenissen juist erg uitgebreid beschreven. Bij een **tijdsprong** wordt er een groot stuk tijd weggelaten.  
Een **proloog** is een korte tekst aan het begin van een boek. Hier is vaak sprake van een flashforward.  
Een **fabel** is een chronologisch correcte samenvatting van een verhaal. Een **sujet** is een samenvatting volgens de tijdsvolgorde van het verhaal.

## Motieven en thema's

**Motieven** zijn kenmerken van de diepere betekenis van literaire werken. **Concrete motieven** worden expliciet in het verhaal genoemd. Deze motieven kunnen ook **symbolen** zijn. **Abstracte motieven** zijn niet duidelijk uit het verhaal te halen. **Verhaalmotieven** zijn opvallende motieven die herhaald worden. Een **klassiek motief** is een motief uit de literaire traditie.  
Het **onderwerp**  is een korte beschrijving van de inhoud van een verhaal. Het **thema** is een boodschap waar de schrijver de lezer aan het denken wil zetten.  
Een verhaal kan **informatief** worden geopend of met een **opening-in-de-handeling**. Een verhaal kan worden afgesloten met een **open einde** (met onbeantwoorde vragen) of met een **gesloten einde** (zonder onbeantwoorde vragen).

## Setting en spanning

De **setting** van een verhaal wordt bepaald door de plaats, tijd en omstandigheden. De **ruimte** is de specifieke locatie waar een verhaal zich afspeelt. De ruimte kan symbolisch zijn, een karaktereigenschap benadrukken of voor een bepaalde sfeer zorgen.  
**Spanning** zorgt ervoor dat je door wilt blijven lezen. Spanning kan gemaakt worden door het weglaten van informatie, het meer weten dan een personage, door te spelen met de tijd, door **situationele spanning** of door perspectief. **Kritische spanning** is spanning die vragen oproept. **Emotionele spanning** ontstaat door het meeleven met een persoon.  
De **spanningsboog** is de tijd tussen het stellen van een vraag en het antwoord.

## Analyse

Als je een verhaal **analyseert**, kijk je naar personages, perspectief, tijd, motieven, thema's, spanning, opening en afsluiting, stijl en titel. Als je een verhaal **interpreteert**, geef je een betekenis aan het hele verhaal. Je kijkt dan ook goed naar de diepere laag.
