---
title: NETL - Lezen - Samenvatting
indexname: NETL - Lezen
layout: default
---

# Nederlandse taal en literatuur: Lezen

## Tekstsoorten

Een **uiteenzetting** is bedoeld om te informeren. Er wordt informatie gegeven over een bepaald onderwerp, met veel feiten en voorbeelden.  
Een **betoog** is bedoeld om te overtuigen. De auteur wil dat de lezer zijn mening overneemt. De tekst bevat argumenten.  
Een **beschouwing** is bedoeld om te opiniëren. De auteur wil dat de lezer een eigen mening over een bepaald onderwerp vormt. De tekst bevat bijvoorbeeld voor- en nadelen, uitleg van deskundigen enz.

## Leesmethodes

*Deze stof komt naar alle waarschijnlijkheid niet terug op de toets*  
Als je een tekst goed wil begrijpen kun je gebruik maken van de volgende stappen.

* **Oriënterend lezen**  
  Bepaal het onderwerp door de titel te lezen, afbeeldingen te bekijken en de eerste alinea's te bekijken.  
* **Globaal lezen**  
  Lees de tekst vluchtig door. Bepaal de inleiding, de deelonderwerpen en het slot. Zoek naar kernzinnen.  
* **Precies lezen**  
  Lees de hele tekst aandachtig door. Bepaal signaalwoorden, kernzinnen, de hoofdgedachte, functiewoorden enz.

Als je een tekst **actief leest** maak je bijvoorbeeld aantekeningen, markeer je woorden, zet je strepen enz.

## Afbeeldingen

**Schematische afbeeldingen**, zoals diagrammen, infographics (combinatie van tekst, afbeeldingen, schema's, …), pictogrammen enz., worden gebruikt om de inhoud van een tekst te verduidelijken. Ze bevatten vaak een **legenda**.

## Teksten vergelijken

*Het is onduidelijk of deze stof terugkomt op de toets*  
Als je twee teksten over hetzelfde onderwerp wil vergelijken, kun je het volgende stappenplan gebruiken.

* Lees beide teksten en markeer de hoofdzaken  
* Verwerk de gemarkeerde informatie in een schema, samenvatting of mindmap  
* Vergelijk de informatie uit de twee teksten. Bekijk welke informatie wordt bevestigd, welke informatie slechts in 1 tekst staat en welke informatie wordt tegengesproken.

## Herhaling

Een **alinea** is een aantal zinnen die bij elkaar horen omdat ze over hetzelfde gaan.  
De **context** is de tekst rond een woord

**Deelonderwerpen** zijn verschillende aspecten (kanten, delen) van het onderwerp die in het middenstuk besproken worden

Een **functiewoord** is een woord waarmee je de functie van (een deel van) een alinea binnen een tekst kunt benoemen. Er zijn verschillende soorten functiewoorden:

* aanbeveling - goede raad: de schrijver doet een suggestie voor de oplossing van een probleem  
* aanleiding - actuele gebeurtenis die de schrijver gebruikt om zijn tekst aan op te hangen  
* afweging - soort vergelijking: de schrijver moet van bijvoorbeeld voor- en nadelen of voor- en tegenargumenten bepalen wat het belangrijkste is  
* anekdote - (waargebeurd en meestal grappig) verhaaltje als illustratie (voorbeeld) bij het onderwerp van een tekst  
* constatering - vaststelling of waarneming van een feit of een verschijnsel  
* definitie - zeer nauwkeurige omschrijving van een woord of een begrip  
* nuancering - verfijning of kleine aanpassing van een bewering of een stelling  
* probleemstelling - omschrijving van een probleem  
* tegenargument - uitspraak waarmee een schrijver of spreker een standpunt of een argument probeert te weerleggen of te ontkrachten  
* uitwerking - extra, vaak meer gedetailleerde informatie  
* verklaring - uitleg waarom iets is zoals het is  
* vraagstelling - vraag die in (een deel van) de tekst centraal staat  
* weerlegging - sterke ontkrachting van een argument of een tegenargument

De **hoofdgedachte** is één volledige zin die het belangrijkste samenvat wat in de tekst over het onderwerp gezegd wordt

Een **informerende titel** is een titel die aangeeft waar de tekst over gaat

De **inleiding** is het eerste deel van een tekst, bestaande uit één of enkele alinea's. Een inleiding heeft twee functies:

* de lezer nieuwsgierig maken naar de rest van de tekst  
* duidelijk maken wat het onderwerp van de tekst is

De **kernzin** is de zin die de belangrijkste informatie van een alinea bevat

Er zijn verschillende **leesstrategieën**:

* globaal lezen - strategie om vast te stellen welke kanten van het onderwerp besproken worden  
* oriënterend lezen - strategie om vast te stellen wat het onderwerp van een tekst is  
* precies lezen - strategie om een tekst helemaal goed te begrijpen  
* zoekend lezen - strategie om bruikbare informatie in een tekst te vinden

Het **middenstuk** is het tekstdeel tussen inleiding en slot, waarin de meeste informatie over het onderwerp staat

Een **motiverende titel** is een titel die de lezer nieuwsgierig maakt naar de tekst

Het **onderwerp** is/zijn een of meer woorden die aangeven waarover een tekst gaat

**Signaalwoorden** zijn woorden waaraan tekstverbanden te herkennen zijn

Het **slot** is het laatste deel van een tekst; bevat vaak een conclusie (de hoofdgedachte), een korte samenvatting, een aanbeveling (een advies), een aansluiting bij de inleiding en/of een toekomstverwachting

Het **tekstdoel** is datgene wat een schrijver met zijn tekst wil bereiken: amuseren, informeren, instrueren, overtuigen of activeren

Een **tekstverband** is een samenhang van woorden, zinnen en alinea's binnen een tekst, te herkennen aan signaalwoorden; er bestaan verschillende tekstverbanden, zoals:

* chronologisch verband: geeft de gebeurtenissen in de juiste tijdsvolgorde aan  
  → signaalwoorden: daarna, dan, eens, eerst, inmiddels, intussen, later, nadat, nu, ooit enz.  
* concluderend verband: geeft een conclusie uit eerdere informatie in de tekst  
   → signaalwoorden: al met al, concluderend, daarom, dat houdt in, dus  
* doel-middelverband: geeft aan welk middel wordt gebruikt om een bepaald doel te bereiken  
   → signaalwoorden: aan de hand van, door middel van, met behulp van, om te, opdat, zodat  
* oorzakelijk verband: laat zien waardoor iets gebeurt (waarop je meestal geen invloed hebt)  
   → signaalwoorden: als gevolg van, daardoor, dankzij, doordat, het gevolg is enz.  
* opsommend verband: noemt bepaalde zaken achter elkaar  
   → signaalwoorden: bovendien, daarnaast, en, ook (nog), ten eerste, verder enz.  
* redengevend verband: geeft aan waarom iemand iets doet of vindt  
   → signaalwoorden: daarom, de reden hiervoor is, dus, immers, namelijk, omdat, want enz.  
* samenvattend verband: geeft een verkorte weergave van eerdere informatie in de tekst  
   → signaalwoorden: al met al, kortom, met andere woorden, samengevat  
* tegenstellend verband: laat tegenovergestelde zaken zien  
   → signaalwoorden: daarentegen, echter, hoewel, maar, ofschoon, ondanks dat, toch enz.  
* toegevend verband: geeft een andere kant van de zaak aan  
   → signaalwoorden: (al)hoewel, desondanks, niettemin, ofschoon, ook al, weliswaar enz.  
* toelichtend verband: geeft extra informatie, vaak in de vorm van een voorbeeld  
   → signaalwoorden: als, bijvoorbeeld, denk (maar) aan, neem nou, zo, zoals  
* vergelijkend verband: laat een verschil of een overeenkomst zien  
   → signaalwoorden: evenals, in vergelijking met, (even / net (zo) … als, zoals enz.  
* voorwaardelijk verband: maakt duidelijk onder welke voorwaarden iets gebeurt

→ signaalwoorden: als (... dan), indien, mits, tenzij, wanneer

### Tekststructuren

| argumentatiestructuur |  |
| :---: | :---: |
| inleiding | stelling, standpunt (eventueel als vraag) |
| middenstuk | argumenten voor de stelling tegenargumenten (+ weerlegging) |
| slot | herhaling stelling (of beantwoording vraag) |
| **aspectenstructuur** |  |
| inleiding | onderwerp |
| middenstuk | diverse aspecten van het onderwerp |
| slot | samenvatting (maar niet altijd) |
| **probleem-oplossingsstructuur** |  |
| inleiding | probleem |
| middenstuk | gevolgen (waardoor is het een probleem?) oorzaken oplossingen |
| slot | de beste oplossing |
| **verklaringsstructuur** |  |
| inleiding | bepaald verschijnsel |
| middenstuk | kenmerken / voorbeelden verklaring(en) / oorzaak/oorzaken / reden(en) |
| slot | samenvatting of conclusie |
| **verleden-heden(-toekomst)structuur** |  |
| inleiding | onderwerp |
| middenstuk | situatie vroeger situatie nu |
| slot | conclusie of voorspelling over de toekomstige situatie |
| **voor- en nadelenstructuur** |  |
| inleiding | vraag of stelling |
| middenstuk | voor- en nadelen |
| slot | afweging en conclusie |
| **vraag-antwoordstructuur** |  |
| inleiding | vraag |
| middenstuk | antwoord(en) |
| slot | samenvatting of conclusie |
