---
layout: summary
---

# NE - H1&H2

## Samentrekkingen

Soms kun je een woord(deel) of zin weglaten: **samentrekken**.

Dit gebeurt op 3 verschillende niveaus:

- **Woordniveau**: ingang en uitgang → in- en uitgang.

- **Woordgroepsniveau**: grote huizen en kleine huizen → grote en kleine huizen

- **Zinsniveau**: Pieter zit op voetbal, en Joris zit op basketbal. → Pieter zit op voetbal, en Joris op basketbal.

Bij een **voorwaartse samentrekking** wordt een woord in het tweede deel weggelaten: in- en uitgang. Bij een **achterwaartse samentrekking** wordt een deel in het begin weggelaten: speelgoed- en spellenwinkel.

Je mag alleen samentrekken als er aan 3 voorwaarden wordt voldaan: dezelfde **functie** (onderwerp, lijdend voorwerp, enz.), dezelfde **betekenis** en hetzelfde **getal** (enkelvoud / meervoud). Als dit niet zo is, moet je het woord laten staan.

Voorbeeld: *De soldaat was gewond en daarom in het ziekenhuis opgenomen.*

1. De weggelaten woorden zijn *de soldaat* en *was*.

2. *Soldaat* is in het eerste deel onderwerp en enkelvoud. *Was* is in het eerste deel een koppelwerkwoord (was \[gewond\]) en enkelvoud.

3. *Soldaat* is in het tweede deel onderwerp en enkelvoud. *Was* is in het tweede deel een hulpwerkwoord (was opgenomen) en enkelvoud.

4. *Soldaat* mag je dus weglaten, maar *was* niet.

De correcte zin is: *De soldaat was gewond en was daarom in het ziekenhuis opgenomen*.

## Tussenwerpsels

Uitroepen (*hoi*, *shit, oei)* en klanknabootsingen (*plof, boem, tuut*) zijn **tussenwerpsels** (tw).

Er zijn 4 categorieën van tussenwerpsels:

- **Bevestiging en ontkenning**: jawel, nee

- **Emotie**: au, hoera, oei, bah

- **Sociaal**: hoi, goeieavond, sorry

- **Klanken**: plof, boem, tuut

Let op! Sommige woorden kunnen een tussenwerpsel zijn, maar ook een bijwoord of zelfstandig naamwoord.

## Trema, apostrof en accenttekens

Een **trema** gebruik je om te voorkomen dat 2 klinkers als 1 worden uitgesproken: *kopiëren*, en niet *kop**ie**ren*, *geïrriteerd* en niet *g**ei**rriteerd*. Je gebruikt ook een trema bij leenwoorden: *patiënt*. Let op! Je gebruikt geen trema in samenstellingen, want dan gebruik je een koppelteken: *bio-industrie*, *re-integratie* en niet *bioïndustrie* en *reïntregratie*.

Je gebruikt een **apostrof** om uitspraakproblemen te voorkomen tussen -a, -i, -o, -u, en -y: opa's, ski's en auto's, want *opas*, *skis* en *autos* hebben een andere uitspraak.

Je gebruikt de apostrof ook als weglatingsteken ('s avonds, 's-Hertogenbosch), bij meervouden en werkwoorden van afkortingen (cd'tje, sms'en) en bij verkleinwoorden op -y waarbij er een medeklinker voor de -y staat (pony'tje, maar wel cowboytje).

Er zijn 4 accenttekens:

- Accent aigu: café

- Accent grave: carrière

- Accent circonflexe: crêpe

- Cedille: Curaçao

Je gebruikt het accent aigu ook om klemtoon aan te geven: *dat is dé manier*.

Je gebruikt de cedille om een c als een s te laten klinken.

## Verwijswoorden

Verwijswoorden verwijzen naar het **antecedent**. Het verwijswoord veranderd aan de hand van het woordgeslacht:

|           |            | Verwijswoorden               |     |
|-----------|------------|------------------------------|-----|
| Enkelvoud | Mannelijk  | Hij, hem, zijn, deze, die    |     |
|           | Vrouwelijk | Zij, ze, haar, deze, die     |     |
|           | Onzijdig   | Het, zijn, dit, dat          |     |
| Meervoud  |            | Zij, ze, hen, hun, deze, die |     |

*Het*-woorden zijn onzijdig. *De*-woorden zijn mannelijk of vrouwelijk. Als je niet kan vaststellen dat een woord vrouwelijk is mag je het als mannelijk beschouwen. Woorden zijn vrouwelijk:

- Als ze vrouwelijke dieren en personen aangeven

- Als ze eindigen op, -*heid*, -*nis*, -*ing*, -*st*, -*schap*, -*te*, -*de*, -*ie*, -*ij*, -*iek*, –*theek*, -*teit* of -*uur*

Let op bij het gebruik van de volgende verwijswoorden.

- Je gebruikt *hen* als lijdend voorwerp en na een voorzetsel. Je gebruikt *hun* als meewerkend voorwerp <u>zonder voorzetsel</u> en als bezittelijk voornaamwoord.

- Met het verwijswoord *wat* verwijs je naar *dat*/*datgene*, een onbepaald voornaamwoord, een overtreffende trap of een hele zin.

- Naar dieren en dingen verwijs je naar *daar*/*waar* + voorzetsel, zoals *daarvan*.

- Naar mensen verwijs je naar voorzetsel + *wie*, zoals *van wie*.

## Wie, die en dat

De woorden *wie*, *die* en *dat* kunnen verschillende woordsoorten zijn.

*Wie* kan een vragend voornaamwoord, betrekkelijk voornaamwoord (betr.vnw) of betr.vnw met ingesloten antecedent zijn. *Die* kan een aanwijzend voornaamwoord (aanw.vnw) of betr.vnw zijn. *Dat* kan een aanw.vnw, betr.vnw of onderschikkend voegwoord zijn.

Gebruik het onderstaande stappenplan om de woordsoort van *die* en *dat* te bepalen:

1. Vervang *die* → *deze* en *dat* → *dit*. Als dit lukt, dan is het een aanwijzend voornaamwoord.

2. Controleer of *die*/*dat* terugverwijst naar een antecedent. Als dit zo is, dan is het een betrekkelijk voornaamwoord.

3. Controleer of *dat* aan het begin van een bijzin staat. Als dit zo is, dan is het een onderschikkend voegwoord.

Gebruik het onderstaande stappenplan om de woordsoort van *wie* te bepalen:

1. Controleer of *wie* terugverwijst naar een antecedent. Als dit zo is, dan is het een betrekkelijk voornaamwoord.

2. Controleer of *wie* vervangbaar is door *degene die*. Als dit zo is, dan is het een betrekkelijk voornaamwoord met ingesloten antecedent.

3. Controleer of *wie* aan het begin van een vraagzin staat, of van een zin die afgeleid is van een vraag. Als dit zo is, dan is het een vragend voornaamwoord.

## Met of zonder -*n*

Een woord is zelfstandig gebruikt als je er geen zelfstandig naamwoord achter kan zetten. Bij **zelfstandig gebruikte telwoorden** schrijf je een -*n* als ze **personen aanduiden**: *sommigen*. **Zelfstandig gebruikte bijvoeglijke naamwoorden die een persoon aanduiden** schrijf je in het enkelvoud op een -*e*, en in het meervoud op een -*n*. Stoffelijke bijvoeglijke naamwoorden schrijf je altijd met een -*n*.
