---
subject: NETL
title: Poëzie
---

## Poëzie herkennen

Poëzie valt te herkennen aan:

- De typografie (de visuele vormgeving, zoals lettertype en -grootte)
- De witruimte op de pagina's
- Enjambement: het doorlopen van een zin naar de volgende versregel

En soms ook aan:

- Strofebouw
- Rijm
- Beeldspraak / stijlfiguren

Vaak is de betekenis moeilijker te vinden in poëzie dan in proza (niet-gebonden tekst, zoals verhalen).

Een **semantisch veld** is een groep woorden die qua betekenis aan elkaar verwant zijn, zoals 'auto' en 'stoplicht'.

## Strofebouw

Een **strofe** is een 'alinea' in een gedicht. Deze bestaat uit een aantal **versregels**. Het aantal versregels bepaalt het type strofe:

|  Soort strofe | Aantal versregels |
| ------------: | :---------------- |
| **distichon** | 2                 |
|   **terzine** | 3                 |
|  **kwatrijn** | 4                 |
|  **kwintijn** | 5                 |
|    **sextet** | 6                 |
|    **septet** | 7                 |
|    **octaaf** | 8                 |

Een **sonnet** is een gedicht bestaande uit 14 regels in 4 strofes: altijd 2 kwatrijnen en 2 terzinen (oftewel 1 octaaf en 1 sextet). Een sonnet bevat ook altijd een **volta** (een soort wending/plottwist) in de laatste of voorlaatste strofe.

## Metrum

In gedichten met ongeveer evenveel lettergrepen per versregel kun je soms een **metrum** herkennen: een vaste afwisseling tussen beklemtoonde (`-`) en onbeklemtoonde (`v`) lettergrepen. Zo'n combinatie noem je een **versvoet**:

|        Versvoet | Patroon | Voorbeeld          |
| --------------: | :------ | :----------------- |
|       **Jambe** | `v -`   | _ge-**luk**_       |
|     **Trochee** | `- v`   | _**le**-ven_       |
|    **Dactylus** | `- v v` | _**won**-der-lijk_ |
|     **Anapest** | `v v -` | _on-der-**wijs**_  |
| **Amfibrachys** | `v - v` | _ge-**luk**-kig_   |

Je herkent een metrum door een gedicht voor te lezen en dan overdreven veel nadruk op de beklemtoonde lettergrepen te leggen: **scanderen**.

Soms worden lettergrepen samengetrokken of weggelaten om in het metrum te passen: **elisie** (bijv. *'k* in plaats van *ik*). Soms wijkt het metrum bewust af: **antimetrie**.

## Rijm

Veel gedichten maken gebruik van **rijm**. Dit kun je schematisch weergeven in een **rijmschema**. Regels die op elkaar rijmen, geef je dezelfde letter:

|       Soort rijm | Patroon                                 |
| ---------------: | :-------------------------------------- |
|      **Gepaard** | `a a b b`                               |
|     **Gekruist** | `a b a b`                               |
|     **Omarmend** | `a b b a`                               |
|     **Slagrijm** | `a a a a`                               |
| **Verspringend** | `a b c a b c`                           |
|     **Gebroken** | `a b c b` <br> `a a c a` <br> `a b a c` |

Rijm kan op verschillende plekken voorkomen:

- **Eindrijm**: aan het einde van versregels.
- **Binnenrijm**: binnen een versregel (*de zon scheen schoon*).
- **Beginrijm** of **alliteratie**: aan het begin van woorden (*kris kras*).

En er zijn verschillende soorten rijm:

- **Volrijm**: alles vanaf de klemtoon klinkt hetzelfde (*huwelijk* - *afschuwelijk*).
- **Halfrijm**: alleen de klinkers of medeklinkers rijmen (*hart* - *hert*).
- **Assonantie**: alleen de klinkers rijmen (*maken* - *dagen*).
- **Rijk rijm**: woorden met zowel beginrijm als volrijm (*dichten* - *dichtte*).

## Analyse

Bij **parafraseren** vertel je in je eigen woorden wat er in een gedicht staat. Bij **interpretatie** leg je uit wat de schrijver wil overbrengen.

## Vrije verzen

Gedichten zonder vast metrum, rijmschema of vaste strofebouw noem je **vrije verzen**. Hier ligt de nadruk vaak op de inhoud.

Je kunt [**beeldspraak**](../P2/netl_formuleren#beeldspraak) en [**stijlfiguren**](../P2/netl_formuleren#stijlfiguren) gebruiken om de taal te verrijken.
