---
subject: NETL
title: Formuleren
---

## Zinnen begrenzen

Elke zin begint met een hoofdletter en eindigt met een punt. Je kunt losse zinnen samenvoegen met dubbele punten, puntkomma's en voegwoorden.

**Nevenschikkende voegwoorden** zoals *en*, *of*, *maar*, *want* en *dus* verbinden twee hoofdzinnen met elkaar.

Een **puntkomma** (;) gebruik je om twee inhoudelijk samenhangende hoofdzinnen te verbinden. De puntkomma heeft bijna dezelfde functie als de punt; hij sluit de zin af. Je gebruikt dit vaak als de tweede mededeling niet belangrijk genoeg is voor een aparte zin. De puntkomma sluit een zin dus minder sterk af dan de punt.

> *Het begon te regenen; we besloten binnen te blijven.*

Een **dubbele punt** (:) gebruik je als de tweede zin de eerste zin verklaart of toelicht.

> *We konden niet vertrekken: de auto was kapot.*

**Onderschikkende voegwoorden** zoals *als*, *dat*, *doordat*, *hoewel*, *mits*, *nadat*, *omdat*, *terwijl*, *tenzij*, *tot*, *toen*, *voordat*, *zodat* en *zodra* verbinden een hoofdzin met een bijzin.

> _We gingen naar binnen **omdat** het begon te regenen._

Een bijzin kan niet als zelfstandige zin staan.

## Voorzetsels

**Voorzetsels** staan voor een woord (_**achter** het huis_). **Achterzetsels** staan achter een woord (_het huis **door**_). **Omzetsels** staan voor en achter een woord (_**tussen** de huizen **in**_).

Voor het gebruik van voorzetsels bestaan geen vaste regels.

## Verwijzen

**Verwijswoorden** verwijzen naar een **antecedent**. Het woordgeslacht van het antecedent bepaalt welk verwijswoord je moet gebruiken.

Bij mannelijke woorden gebruik je *zijn* of *hem*:

> _De **wagen** (m) was vies, dus we hebben **hem** gewassen._

Bij vrouwelijke woorden gebruik je *ze* of *haar*:

> _De **vereniging** (v) viert **haar** 20-jarig bestaan._

Bij onzijdige woorden gebruik je *het* of *zijn*:

> _Het **huis** (o) was oud, dus we hebben **het** gerenoveerd._

### Lastige gevallen

**Collectieve en abstracte woorden** zoals *raad*, *bestuur*, *kabinet*, *arbeid*, *dienst* en *tijd* verwijzen vaak naar groepen. Gebruik altijd het verwijswoord dat bij het woordgeslacht hoort.

> _Het **bestuur** (o) heeft **zijn** besluit genomen._ (niet: *haar besluit*)

**Bedrijfsnamen**: Het **kernwoord** bepaalt welk verwijswoord je gebruikt. Zonder kernwoord is de bedrijfsnaam altijd onzijdig.

> _De **groentewinkel** heeft **haar** prijzen verlaagd._ (*de winkel* = vrouwelijk)  
> _Het **meubelmagazijn** heeft **zijn** openingstijden aangepast._ (*het magazijn* = onzijdig)  
> _Google heeft **zijn** beleid aangepast._ (*geen kernwoord* = onzijdig)

**Afkortingen**: Bij afkortingen met *het* gebruik je *zijn*. Bij *de* kijk je naar het geslacht van het kernwoord.

> _De **WHO** (Wereldgezondheidsorganisatie) heeft **haar** onderzoek gepubliceerd._ (*de organisatie* = vrouwelijk)  
> _De **WRR** (Wetenschappelijke Raad voor het Regeringsbeleid) heeft **zijn** onderzoek gepubliceerd._ (*de raad* = mannelijk)  
> _Het **NFI** (Nederlands Forensisch Instituut) heeft **zijn** onderzoek gepubliceerd._ (*het* = onzijdig)

**Landen, provincies, steden en clubs** zijn altijd onzijdig.

> _Nederland heeft **zijn** doelstellingen gehaald._  
> _Ajax heeft **zijn** wedstrijd gewonnen._

**Verkleinwoorden** zijn onzijdig. Bij vrouwelijke personen of dieren gebruik je wel vrouwelijk.

> _Het **tafeltje** staat in de hoek; **het** is nog nieuw._  
> _Het **meisje** speelde met **haar** speelgoed._ (vrouwelijk persoon)

### Veelvoorkomende fouten

Er zijn drie veelvoorkomende fouten bij verwijswoorden:

**Het antecedent ontbreekt**: het verwijswoord verwijst naar iets dat niet in de tekst staat.

> _Dalfser moppen zijn populair bij toeristen en zijn **daar** dus bij alle lokale bakkers te koop._

Het woord *daar* verwijst naar Dalfsen, maar dat woord staat niet in de zin.

**Meerdere mogelijke antecedenten**: het is onduidelijk naar welk woord het verwijswoord verwijst.

> _Deze inleiding gaat zowel over het beoordelingsmodel als over het onderzoeksresultaat. In paragraaf 2 van dit rapport wordt **het** uitgebreid besproken._

Het woord *het* kan verwijzen naar *beoordelingsmodel*, maar ook naar *onderzoeksresultaat*.

**Antecedent staat te ver weg**: het verwijswoord en het antecedent staan te ver uit elkaar.

> _Afrikaanse wetenschappers doen al jaren onderzoek naar bijzondere soorten wormen. Recentelijk werden acht nieuwe soorten ontdekt in een zoutwatermeer. Het is verheugend dat dit onderzoek eindelijk resultaten heeft opgeleverd. In het meer werken **ze** namelijk onder zware omstandigheden._

Het woord *ze* verwijst naar *Afrikaanse wetenschappers*, maar dat staat te ver weg.

## Woordgebruik

Vermijd **te lange samenstellingen**. Gebruik een omschrijving of breek het woord op.

> *aansprakelijkheidsverzekering* $\Rightarrow$ *verzekering voor aansprakelijkheid*

Gebruik **makkelijke synoniemen** in plaats van moeilijke woorden die je overneemt uit bronnen.

Gebruik alleen **afkortingen die je uitspreekt**: **initiaalwoorden** (*VN*, *VVD*), **acronymen** (*NAVO*, *laser*) en **lettergreepwoorden** (*Binas*). Schrijf *bijv.* en *etc.* voluit. Kijk hoe je de afkorting uitspreekt: bij *VN* en *NAVO* zeg je wat er staat, bij *bijv.* zeg je 'bijvoorbeeld'.

> *Er zijn bijv. verschillende oplossingen.* $\Rightarrow$ *Er zijn bijvoorbeeld verschillende oplossingen.*

**Schrijf voor je publiek**. Ambtelijk taalgebruik is formeel, spreektaal is informeel. Pas je tekst aan bij je doelgroep.

> *De gemeente besluit hierbij de vergunning per direct in te trekken.*  
> *De gemeente trekt de vergunning in.*

**Varieer in woordkeuze**. Gebruik synoniemen, omschrijvingen en verwijswoorden om herhaling te voorkomen.

> *De minister sprak over klimaatverandering. De minister zei dat klimaatverandering belangrijk is.* $\Rightarrow$ *De minister sprak over klimaatverandering. Hij zei dat het belangrijk is.*

## Zinsbouw

Zinnen bevatten een onderwerp (O), een persoonsvorm (P) en andere zinsdelen (A). Varieer in zinsopbouw:

- **OPA**: *De leerlingen (O) maken (P) hun huiswerk (A).*
- **APO**: *Morgen (A) gaan (P) we (O) naar de bioscoop.*
- **POA**: *Schrijf (P) jij (O) de brief (A)?*
- **PA**: *Kom (P) hier (A)!*

Varieer ook in zinslengte.

Bij een **tangconstructie** staan woorden die bij elkaar horen te ver uit elkaar. Zet ze bij elkaar.

> _**Het** in november door de feestcommissie gepresenteerde **plan** is enthousiast ontvangen._ $\Rightarrow$ _**Het plan** dat in november door de feestcommissie is gepresenteerd, is enthousiast ontvangen._

Bij **naamwoordstijl** worden werkwoorden omgezet in zelfstandige naamwoorden (*het lezen*, *de invoering*). Dit maakt je tekst saai, dus vermijd dit.

> *De invoering van de maatregel is gepland.* $\Rightarrow$ *De maatregel wordt ingevoerd.*

## Verwarrende woordparen

- **Homofonen** zijn woordparen die hetzelfde klinken maar anders gespeld worden, zoals *mail* en *meel*.
- **Homografen** zijn woorden die hetzelfde gespeld worden maar anders uitgesproken worden, zoals *voorkomen*.

De meeste verwarrende woordparen volgen geen regels en moet je uit je hoofd leren.

## Beeldspraak

**Beeldspraak** is figuurlijk taalgebruik. Er zijn twee hoofdvormen: met en zonder overeenkomst.

### Beeldspraak op basis van een overeenkomst

Bij een **vergelijking** gebruik je een beeld en verbindingswoord (*als*, *zoals*).

> _Hij is **zo sterk als een beer**._

Een **asyndetische vergelijking** is een vergelijking zonder verbindingswoord.

> _Zijn handen waren **ijspegels**._

Een **homerische vergelijking** is een zeer uitgebreide vergelijking met veel details. De structuur is vaak "Zoals ..., zo ook ...".

> _Zoals de golven van de zee bij stormweer met groot geweld tegen de rotsen beuken, zo beukte het leger met groot geweld tegen de stadsmuren._

Bij een **metafoor** wordt het object weggelaten. De lezer moet dan zelf bedenken waarnaar het beeld verwijst.

> _Zij is de **zon** van ons gezin._

Bij een **personificatie** wordt een levenloos object als mens voorgesteld.

> _De wind **fluisterde** door de bomen._

Bij een **synesthesie** worden waarnemingen van twee zintuigen gecombineerd.

> _Een **zacht licht**._

### Beeldspraak niet op basis van een overeenkomst

Bij een **metonymie** noem je een kenmerk in plaats van het object zelf.

- **Pars pro toto**: een deel in plaats van het geheel.  
  > _Er kwamen twintig **koppen** kijken._
- **Totum pro parte**: het geheel in plaats van een deel.  
  > _**Nederland** won de wedstrijd._
- **Materiaal** in plaats van het product.  
  > _We kropen vannacht vroeg onder de **wol**._
- **Maker** in plaats van het product.  
  > _Ik heb een **Rembrandt** gezien._
- **Plaats** in plaats van het product.  
  > _Hij eet graag **Gouda**._
- **Merknaam** in plaats van het product.  
  > _Ik koop een **Tesla**._

## Stijlfiguren

Een **stijlfiguur** is een vaste manier om iets te zeggen.

### Stijlfiguren die iets lichter of zwaarder uitdrukken

Een **eufemisme** is een verzachtende uitdrukking voor iets onaangenaams.

> _Hij heeft **zijn ogen gesloten**._ (in plaats van: gestorven)

Bij een **understatement** wordt een ernstige zaak als minder ernstig voorgesteld.

> _De atoombom richtte **best wat** schade aan._

Bij een **litotes** ontken je het tegendeel.

> _Dat is **niet verkeerd**._

Bij **ironie** bedoel je het tegenovergestelde. Ironie is speels en niet kwetsend.

> _Wat een **prachtig** weer, dat doen we toch weer eens goed hier in Nederland!_

**Sarcasme** is spot die vaak kwetsend is.

> _Want jij bent natuurlijk **zo slim**!_

Een **hyperbool** is een overdrijving om iets te benadrukken.

> _Ik **sterf** van de honger._

### Stijlfiguren om nadruk te geven

Bij een **repetitio** herhaal je hetzelfde woord.

> _Ik wil het **nu**, ik wil het **nu**, ik wil het **nu**!_

Bij een **anafoor** beginnen meerdere zinnen met hetzelfde woord.

> _**Ik** wil vrijheid. **Ik** wil gelijkheid. **Ik** wil rechtvaardigheid._

Bij een **tautologie** wordt een begrip van **dezelfde woordsoort** herhaald als synoniem. Let op: dit kan ook als taalfout voorkomen.

> _Het huis stond in **vuur en vlam**._

Bij een **pleonasme** wordt een begrip van **een andere woordsoort** herhaald als synoniem. Let op: dit kan ook als taalfout voorkomen.

> _Wat is de **uiterste limiet**?_

Een **opsomming in drieën** is een opsomming van drie elementen.

> _De film was **spannend, grappig en ontroerend**._

Een **drieslag** is een **vaste** opsomming van drie elementen.

> _De kinderen op het feestje kregen **kip, patat en appelmoes**._

Een **enumeratie** is een lange opsomming (meer dan drie elementen).

> _Hij kocht appels, peren, bananen, druiven, sinaasappels en mandarijnen._

Bij een **climax** neemt de intensiteit in een opsomming toe.

> _Ik werd **boos, woedend, nee, razend**._

Bij een **anticlimax** neemt de intensiteit in een opsomming af.

> _Hij verloor zijn **huis, zijn auto en zijn klantenkaart van de HEMA**._

Bij een **antithese** worden twee zaken met tegengestelde eigenschappen gecombineerd.

> _Dat is **top**literatuur voor een **bodem**prijs!_

Bij een **chiasme** worden elementen in omgekeerde volgorde herhaald (AB-BA).

> _Je moet **eten om te leven**, niet **leven om te eten**._

### Stijlfiguren om de lezer aan het denken te zetten

Een **paradox** is een schijnbare tegenstelling die achteraf toch zinvol is.

> _De stilte was oorverdovend._

Bij een **oxymoron** worden twee begrippen gecombineerd die elkaar in hun letterlijke betekenis tegenspreken, maar in figuurlijke zin wel klopppen.

> *Oud nieuws*, *bindend studiekeuzeadvies*, *koud vuur*, *vloeibaar gas*

Een **retorische vraag** is een vraag waarop je geen antwoord verwacht.

> _Wie wil er nu niet rijk zijn?_

### Stijlfiguren om een grappig effect te bereiken

Een **woordspeling** is een taalgrapje met de dubbele betekenis van woorden.

> _Freek Vonk gaat naar de haaien._

### Stijlfiguren om een belezen indruk te maken

Een **allusie** is een toespeling op een bekend persoon, gebeurtenis of werk uit de literatuur of geschiedenis.

> _Dat is zijn **achilleshiel**._

## Uitdrukkingen

Een **uitdrukking** is een zinsgedeelte met een figuurlijke betekenis. Een **spreekwoord** is altijd hetzelfde (*als de kat van huis is dansen de muizen op tafel*), een uitdrukking kun je aanpassen (*hij gooit zijn eigen glazen in*, *Petra heeft haar eigen glazen ingegooid*).

| Uitdrukking                                     | Betekenis                                              |
| ----------------------------------------------- | ------------------------------------------------------ |
| door de mand vallen                             | ontmaskerd worden                                      |
| onder het mes gaan                              | geopereerd worden                                      |
| de lat hoog leggen                              | hoge doelen stellen                                    |
| de bal aan het rollen brengen                   | zorgen dat er actie ondernomen wordt                   |
| de plank misslaan                               | het verkeerd hebben                                    |
| in de roos schieten                             | het doel precies bereiken                              |
| dood en verderf zaaien                          | grote schade aanrichten                                |
| gepokt en gemazeld                              | ervaren; alle moeilijkheden meegemaakt                 |
| in kannen en kruiken                            | geregeld                                               |
| kant noch wal raken                             | nergens op slaan                                       |
| mitsen en maren                                 | voorwaarden                                            |
| schering en inslag                              | voortdurend voorkomend (vaak ongewenst)                |
| te hooi en te gras                              | zonder patroon; zonder regelmaat                       |
| van toeten noch blazen weten                    | ergens geen verstand van hebben                        |
| voor galg en rad opgroeien                      | verwaarloosd opgevoed                                  |
| zijn mening niet onder stoelen of banken steken | openlijk je mening geven                               |
| een geluk bij een ongeluk                       | iets positiefs in een negatieve situatie               |
| ergens heet nog koud van worden                 | ergens niet door geraakt worden                        |
| iets zwart op wit hebben                        | iets schriftelijk hebben                               |
| knollen voor citroenen verkopen                 | iemand bedriegen                                       |
| met vallen en opstaan                           | met moeite; *trial and error*                          |
| na veel plussen en minnen                       | na afwegen van voor- en nadelen                        |
| overal en nergens                               | nergens thuis horen                                    |
| te pas en te onpas                              | op ongepaste momenten; te vaak                         |
| water en vuur zijn                              | totaal verschillend zijn                               |
| zijn natje en zijn droogje krijgen              | voldoende eten en drinken krijgen                      |
| bar en broos                                    | slecht; zwak                                           |
| buigen of barsten                               | je aanpassen of ten onder gaan                         |
| door roeien en ruiten gaan                      | nooit stoppen; alles doen om iets te bereiken          |
| ergens paal en perk aan stellen                 | grenzen stellen                                        |
| geboren en getogen                              | opgegroeid                                             |
| kind noch kraai hebben                          | niemand hebben                                         |
| met man en muis vergaan                         | zinken zonder dat er iets overblijft                   |
| op stel en sprong                               | onmiddellijk                                           |
| zijn hele hebben en houden                      | al zijn bezittingen                                    |
| zonder blikken of blozen                        | zonder schaamte                                        |
| bepakt en bezakt                                | uitgerust; klaar voor vertrek                          |
| de tering naar de nering zetten                 | uitgaven aanpassen aan inkomsten                       |
| een aardje naar zijn vaartje hebben             | op je vader lijken                                     |
| het reilen en zeilen                            | hoe iets werkt; de gang van zaken                      |
| handel en wandel                                | gedrag; manier van leven                               |
| in geuren en kleuren vertellen                  | uitgebreid vertellen                                   |
| stank voor dank krijgen                         | ondank krijgen                                         |
| tegen heug en meug                              | met tegenzin                                           |
| van de hand in de tand leven                    | van dag tot dag leven; direct uitgeven wat je verdient |
| iemand in de arm nemen                          | iemands hulp inroepen                                  |
| de benen nemen                                  | weglopen; vluchten                                     |
| zijn borst natmaken                             | je voorbereiden op iets moeilijks                      |
| uit zijn duim gezogen                           | verzonnen                                              |
| het achter de ellebogen hebben                  | sluw; onbetrouwbaar                                    |
| de hand voor iemand in het vuur durven steken   | volledig voor iemand instaan; heel zeker zijn          |
| een hard hoofd hebben in iets                   | koppig zijn                                            |
| onder de knie hebben                            | beheersen                                              |
| een grote mond hebben                           | brutaal zijn                                           |
| zijn ogen uitkijken                             | verbaasd rondkijken                                    |
| iemand het vuur na aan de schenen leggen        | iemand onder druk zetten                               |
| zijn snor drukken                               | ervandoor gaan                                         |
| met zijn mond vol tanden staan                  | niet weten wat te zeggen                               |
| een vinger in de pap hebben                     | invloed hebben                                         |
| aan iemands voeten liggen                       | iemand vereren                                         |
| spreken is zilver, zwijgen is goud              | soms is zwijgen beter                                  |
| zwijgen als het graf                            | niets zeggen                                           |
| een waarheid als een koe                        | overduidelijke waarheid                                |
| iets gaat iemands pet te boven                  | iets is te moeilijk                                    |
| weten wat voor vlees je in de kuip hebt         | weten met wie je te maken hebt                         |
| chapeau                                         | petje af; complimenten                                 |
| achter slot en grendel zitten                   | opgesloten zitten                                      |
| iemands mond valt open van verbazing            | verbaasd zijn                                          |
| het hek is van de dam                           | uit de hand gelopen                                    |
| twee handen op één buik                         | goede vrienden                                         |
| een gebed zonder eind                           | iets dat eindeloos duurt                               |
| met de gebakken peren zitten                    | met een probleem zitten; de dupe zijn                  |
| de poppen aan het dansen hebben                 | problemen hebben                                       |
| met zijn bek open staan                         | verbijsterd staan                                      |
| even zonder dollen                              | even serieus                                           |
| alsof je van de ratten besnuffeld bent          | gek; vreemd gedrag                                     |
| stille wateren hebben diepe gronden             | rustige mensen kunnen gevaarlijk zijn                  |
| boven het glazen plafond uitkomen               | onzichtbare barrière overwinnen                        |
| aan de grond genageld staan                     | verlamd van schrik                                     |
| alsof je knettergek bent                        | alsof je gek bent                                      |
| een barmhartige samaritaan                      | iemand die onbaatzuchtig helpt                         |
| arm als Job                                     | heel arm                                               |
| naar de filistijnen gaan                        | kapot gaan; ten onder gaan                             |
| Abraham gezien hebben                           | vijftig jaar oud zijn                                  |
| oud als Methusalem                              | heel oud                                               |
| een ongelovige thomas                           | iemand die niet snel iets gelooft                      |
| de benjamin                                     | de jongste                                             |
| een judas                                       | verrader                                               |
| lachen als een boer die kiespijn heeft          | geforceerd lachen                                      |
| goed geboerd hebben                             | het financieel goed hebben                             |
| iets op zijn klompen aanvoelen                  | iets van tevoren aanvoelen                             |
| nou breekt mijn klomp                           | verbaasd zijn                                          |
| koren op iemands molen                          | precies goed zijn                                      |
| een klap van de molen hebben gekregen           | gek zijn                                               |
| dat komt voor de bakker                         | komt voor elkaar                                       |
| er komt een dominee voorbij                     | iedereen is opeens stil                                |
| ten kantore van                                 | op het kantoor van                                     |
| met voorbedachten rade                          | met een vooraf bedacht plan                            |
| 's nachts                                       | in de nacht                                            |
| tot bloedens toe                                | totdat hij bloedde                                     |
| ten overstaan van                               | tegenover; in tegenwoordigheid van                     |
| onder ede                                       | met een eed                                            |
| ten bewijze van                                 | als bewijs van                                         |
| te goeder trouw                                 | met eerlijke bedoelingen                               |
| ter plaatse                                     | op de plaats                                           |
| ten laste leggen                                | beschuldigen van                                       |
| ten belope van                                  | ter waarde van                                         |
| ten deel vallen                                 | krijgen                                                |
| ten einde raad zijn                             | geen uitweg meer weten                                 |
| van dien aard                                   | dergelijk                                              |
| op den duur                                     | na verloop van tijd                                    |
| enerzijds ... anderzijds                        | aan de ene kant ... aan de andere kant                 |
| in feite                                        | in de praktijk                                         |
| ten gevolge van                                 | als gevolg van                                         |
| des huizes                                      | van het huis                                           |
| geenszins                                       | niet                                                   |
| ten anderen male                                | nog een keer; nog eens                                 |
| met de mantel der liefde bedekken               | uit barmhartigheid zwijgen over iemands fout           |
| met dien verstande                              | op voorwaarde dat; mits                                |
| in ons aller belang                             | in ieders belang                                       |
| met name                                        | vooral                                                 |
| ten overvloede                                  | nog eens, hoewel onnodig                               |
| ter beschikking van                             | beschikbaar voor                                       |
| in aansluiting op                               | na                                                     |
| ten aanzien van                                 | omtrent                                                |
| in antwoord op                                  | als reactie op                                         |
| ter attentie van                                | voor                                                   |
| ten bate van                                    | voor                                                   |
| ten behoeve van                                 | voor                                                   |
| met behulp van                                  | met                                                    |
| met betrekking tot                              | betreffende                                            |
| ten gevolge van                                 | door                                                   |
| op grond van                                    | gebaseerd op                                           |
| aan de hand van                                 | via                                                    |
| uit hoofde van                                  | wegens                                                 |
| ter hoogte van                                  | bij                                                    |
| met ingang van                                  | vanaf                                                  |
| ten koste van                                   | ten nadele van                                         |
| door middel van                                 | door                                                   |
| ten opzichte van                                | tegenover                                              |
| in overeenstemming met                          | volgens                                                |
| in strijd met                                   | tegen                                                  |
| ten tijde van                                   | gedurende                                              |
| met uitzondering van                            | behalve                                                |
| in verband met                                  | vanwege                                                |
| in verhouding tot                               | vergeleken met                                         |
| in weerwil van                                  | ondanks                                                |
