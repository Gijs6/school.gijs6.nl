---
subject: NETL
short: Argumentatie
title: Argumentatie
description: Drogredenen & aanvaardbaarheid
---

## Standpunt en argument

De essentie van een overtuigende tekst is het **standpunt**. Dit is een mening, gedachte, visie of idee die de auteur wil overbrengen. Een standpunt kun je herkennen aan signaalwoorden als *volgens mij*, *daarom*, *dus* enz.  
Een standpunt staat niet altijd expliciet in de tekst.

> *Het is niet te rechtvaardigen dat leerlingen zo veel naar school moeten*  
> Standpunt: **leerlingen moeten minder naar school**

Een **argument** is een onderbouwing (of ontkrachting) van een standpunt.  
Argumenten kunnen **feitelijk** of **waarderend** zijn.

- **Feitelijke argumenten** kun je controleren.  
  > *De overheid moet meer investeren in het openbaar vervoer, **want dit leidt tot minder uitstoot en filevorming**.*
- **Waarderende argumenten** bevatten een subjectieve beoordeling van iets. Niet iedereen zal het ermee eens zijn.  
  > *De overheid moet meer investeren in het openbaar vervoer, **want iedereen moet vervoer kunnen betalen**.*

Waarderende argumenten worden soms onderbouwd met feitelijke **subargumenten**:  
> *De overheid moet meer investeren in het openbaar vervoer, want iedereen moet vervoer kunnen betalen, **en in Nederland is meer dan 50% van de huishoudens afhankelijk van het openbaar vervoer**.*

**Tegenargumenten** ontkrachten een standpunt of argument. Je kunt een tegenargument ook weer ontkrachten: een **weerlegging**.

## Argumentatiestructuren

Argumenten kunnen op verschillende manieren het standpunt ondersteunen. Zo'n **argumentatiestructuur** kun je weergeven in een **blokjesschema**.

> Als je van boven naar beneden leest, betekenen de pijltjes **want**.  
> Als je van beneden naar boven leest, betekenen de pijltjes **dus**.

- **Enkelvoudige argumentatie**  
  Er is 1 argument dat het standpunt onderbouwt.  
  ![Enkelvoudige argumentatie (img-m) (img-padding)](images/netl_argstruct/enkv.jpg)

- **Onderschikkende argumentatie**  
  Een argument wordt ondersteund door ten minste 1 **subargument**.  
  ![Onderschikkende argumentatie (img-m) (img-padding)](images/netl_argstruct/onder.jpg)

- **Nevenschikkende argumentatie met onafhankelijke argumenten**  
  Er zijn meerdere argumenten die **los van elkaar te gebruiken zijn**.  
  ![Nevenschikkende argumentatie met onafhankelijke argumenten (img-m) (img-padding)](images/netl_argstruct/neven_onaf.jpg)

- **Nevenschikkende argumentatie met afhankelijke argumenten**  
  Er zijn meerdere argumenten die **niet los van elkaar te gebruiken zijn**. De argumenten werken alleen in combinatie met elkaar.  
  ![Nevenschikkende argumentatie met afhankelijke argumenten (img-m) (img-padding)](images/netl_argstruct/neven_afhan.jpg)

Je kunt ook een combinatie hebben van deze argumentatiestructuren, zoals een **onder- en nevenschikkende argumentatie**, dus met meerdere argumenten en met (een) subargument(en).

## Argumentatieschema's

Een **argumentatieschema** geeft het verband aan tussen een standpunt en het argument.

- **Argumentatie op basis van autoriteit**  
  De argumentatie is gebaseerd op iemand of iets met gezag of status.  
  > *Volgens klimaatwetenschapper professor Kuijpers stijgt de zeespiegel sneller dan verwacht, daarom moeten we nu actie ondernemen.*

- **Argumentatie op basis van kenmerk of eigenschap**  
  Een kenmerk of eigenschap van een bepaalde groep wordt uitgelicht.  
  > *Studenten zijn vaak creatief en flexibel, daarom zijn ze geschikt voor banen in de creatieve sector.*

- **Argumentatie op basis van oorzaak en gevolg**  
  Er wordt beweerd dat een feit of gebeurtenis zal leiden tot een ander feit of een andere gebeurtenis.  
  > *Als we meer bomen kappen, neemt de luchtvervuiling toe.*

- **Argumentatie op basis van vergelijking**  
  Er wordt een vergelijking gemaakt en een overeenkomst vastgesteld (het is bij het ene geval zo, dus het zal bij het andere geval ook zo zijn).  
  > *In Nederland is het rookverbod in cafés succesvol, daarom zal een rookverbod op terrassen ook goed werken.*

- **Argumentatie op basis van voor- en nadelen**  
  Er worden voordelen afgezet tegen nadelen, waarna er een oordeel wordt gegeven.  
  > *Elektrisch autorijden vermindert de uitstoot van broeikasgassen en geluidsoverlast, maar de batterijen zijn milieubelastend om te produceren. Omdat batterijen maar één keer geproduceerd hoeven te worden, is het wel voordelig om over te stappen op elektrische auto's.*

- **Argumentatie op basis van voorbeelden**  
  Er worden voorbeelden gegeven om het standpunt te ondersteunen.  
  > *Veel bedrijven zoals Tesla, Google en Apple investeren in duurzame energie, daarom is duurzaamheid een belangrijke trend in de technologie-industrie.*

## Drogredenen

Drogredenen zijn argumentatiefouten. Hierbij kun je onderscheid maken in het **verkeerd gebruik van een argumentatieschema** en het **overtreden van een discussieregel**.

- **Onjuist beroep op het oorzaak-gevolgschema**  
  Hierbij kan er sprake zijn van 3 verschillende varianten:

  - Er wordt een oorzaak genoemd die niet voldoende is om tot het genoemde gevolg te leiden  
    > *We moeten de belastingen verlagen, want dan gaat de economie groeien.*

  - Er wordt een gevolg genoemd dat ook nog andere oorzaken kan hebben die niet worden genoemd  
    > *De jeugdcriminaliteit is toegenomen sinds computergames populairder zijn geworden, dus computergames leiden tot criminaliteit.*

  - Er wordt een relatie gesuggereerd tussen een oorzaak en een gevolg die er helemaal niet is  
    > *Sinds we een nieuwe burgemeester hebben, regent het veel meer. We moeten een andere burgemeester kiezen.*

- **Onjuist beroep op het kenmerk- of eigenschapschema**  
  Er wordt aan 1 kenmerk of eigenschap betekenis gegeven, terwijl andere kenmerken of eigenschappen worden genegeerd.  
  > *Hij heeft 5 huizen in Wassenaar en hij heeft geen idee wat er speelt in de wereld, hij zal dus wel VVD stemmen.*

- **Onjuist beroep op het voor- en nadelenschema**  
  Hierbij zijn er 2 vormen:  

  - Er worden voordelen of nadelen overdreven  
    > *Als we een avondklok invoeren, zal alle jeugdcriminaliteit verdwijnen.*

  - Vals dilemma: er wordt gesuggereerd dat er maar 2 (elkaar uitsluitende) mogelijkheden zijn, terwijl er veel meer mogelijkheden zijn.  
    Let op! Het vals dilemma is hierbij het standpunt.  
    > *Het kabinet moet nu echt een keuze maken: of ze zijn voor vrijheid van meningsuiting, of ze zijn voor censuur.*

- **Onjuist beroep op het voorbeeldschema**: **overhaaste generalisatie**  
  Er wordt op basis van 1 of enkele gevallen een conclusie getrokken voor veel of zelfs alle gevallen.  
  > *Je hoort altijd dat er zo veel berovingen zijn in Rotterdam, maar ik ben er eens een weekend geweest, en toen heb ik geen berovingen gezien. Het valt dus wel mee met die berovingen in Rotterdam.*

- **Onjuist beroep op het vergelijkingsschema**: **verkeerde vergelijking**  
  Er worden 2 zaken met elkaar vergeleken die eigenlijk niet vergelijkbaar zijn. Meestal wordt er een overeenkomst gesuggereerd.  
  > *Net zoals we ons huis 's nachts op slot doen, moeten we ook onze landsgrenzen sluiten.*

- **Onjuist beroep op het autoriteitsschema**  
  Er wordt dan vaak een autoriteit gebruikt die niet deskundig (genoeg) is of die zelf een belang heeft.  
  > *Volgens Dick Schoof is dit het beste huidverzorgingsproduct op de markt, dus het zal wel werken.*

- **Persoonlijke aanval**  
  Er wordt niet ingegaan op de argumenten, maar de tegenstander wordt beschuldigd van onkunde, onbetrouwbaarheid of andere slechte eigenschappen. De persoon wordt dus aangevallen, in plaats van zijn standpunt.  
  > *Je kunt toch niet serieus luisteren naar zijn ideeën over het onderwijs? Hij heeft zelf niet eens gestudeerd.*

- **Ontduiken van de bewijslast**  
  Het standpunt wordt niet bewezen, maar de tegenpartij wordt "uitgedaagd" om bewijs te leveren voor het tegendeel.  
  > *Geef mij eens 1 goede reden waarom ik niet op mijn telefoon zou mogen op de fiets.*

- **Vertekenen van het standpunt**  
  Het standpunt of argument van de tegenstander wordt onjuist weergegeven. Er wordt een standpunt in zijn mond gelegd dat hij niet heeft ingenomen.  
  > *Jij wil vluchtelingen menselijker opvangen? Dan kunnen we net zo goed direct alle grenzen opengooien voor de hele wereldbevolking!*

- **Bespelen van het publiek**  
  Het standpunt wordt zo geformuleerd dat het moeilijker wordt om er tegenin te gaan. Hierdoor worden afwijkende meningen 'onderdrukt'.  
  > *Iedereen die een beetje verstandig zijn hersenen kan gebruiken ziet direct dat dit complete onzin is.*

- **Cirkelredenering**  
  Het standpunt wordt ondersteund door zichzelf, maar dan anders geformuleerd. Als er geen andere argumenten worden genoemd, is er ook sprake van ontduiken van de bewijslast.  
  > *Ik ben hier de baas want ik heb het voor het zeggen.*

## Aanvaardbaarheid

De **aanvaardbaarheid** van een argumentatie geeft aan hoe overtuigend de argumentatie is. Om dit te beoordelen, stel je eerst een aantal vragen over de gehele argumentatie.

1. Welke argumenten worden er gebruikt?
2. Zijn het feitelijke of waarderende argumenten?
3. Hoe worden de argumenten ondersteund?
4. Zijn de argumenten geen drogredenen?
5. Worden er tegenargumenten genoemd?
6. Worden de tegenargumenten (voldoende) weerlegd?

Daarnaast moeten de argumenten ook aan deze 4 **eisen** voldoen.

1. **De argumenten zijn op zichzelf aanvaardbaar**  
  Een waarderend argument is aanvaardbaar als het overeenstemt met de kennis en opvattingen van het publiek.  

  Een feitelijk argument is aanvaardbaar als het voldoet aan de volgende eisen:

  1. Het argument is in overeenstemming met de kennis van de wereld bij het publiek
  2. Het argument is controleerbaar en blijkt waar te zijn
  3. Het argument is afkomstig uit een betrouwbare bron (deskundig, onafhankelijk en niet tegensprekend)

2. **De argumenten zijn relevant**  
  Argumenten zijn relevant als ze het standpunt aannemelijker maken.

3. **De argumenten zijn onderling consistent**  
  De argumenten spreken elkaar niet tegen.

4. **De argumenten zijn samen toereikend voor het standpunt**  
  De argumentatie is toereikend als de argumenten samen voldoende zijn om het standpunt aanvaardbaar te maken.

## Taalgebruik in een argumentatie

De auteur van een argumentatie kan ook **taalgebruik** inzetten om de lezer of luisteraar te overtuigen. Zo kan een auteur deskundig proberen over te komen door veel moeilijke woorden te gebruiken. Of hij kan door informeel taalgebruik juist sympathiek overkomen.

Sommige woorden hebben een **gevoelswaarde**: ze roepen gevoelens op, zoals *vloedgolf*, *verschrikkelijk* of *nachtmerrie*. Deze woorden kunnen ingezet worden om emoties op te roepen bij de lezer of luisteraar, waardoor de argumentatie overtuigender wordt.

Ten slotte kunnen **stijlfiguren** zoals ironie, eufemisme en understatement gebruikt worden om de **toon** te beïnvloeden.
