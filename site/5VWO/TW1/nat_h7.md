---
subject: NAT
short: H7
title: Hoofdstuk 7
description: Trillingen & golven
hidden: true
---

## Geluid

**Geluidsgolven** ontstaan door een trillend onderdeel in een geluidsbron.
De snelheid van geluid verschilt per stof. Hoe sterker de binding tussen moleculen, hoe sneller het geluid.

Geluid heeft 2 belangrijke eigenschappen: de **frequentie** (bepaalt de toonhoogte) en de **amplitude** (maximale uitwijking, bepaalt de geluidssterkte). De frequentie hangt samen met de periode (de tijd van 1 trilling).

$$f = \frac{1}{T}$$

Hierin is $f$ de frequentie (in $\mathrm{Hz}$) en $T$ de trillingstijd/periode (in $\mathrm{s}$).

Een **klankkast** versterkt geluid door mee te trillen met de bron (bijvoorbeeld een stemvork). De lucht in de klankkast gaat dan meetrillen, waardoor het geluid harder wordt.

**Resonantie** is het meetrillen van twee bronnen. Dit gebeurt alleen als beide bronnen dezelfde frequentie hebben.

## Trillingen weergeven

Een trilling kun je weergeven in een **oscillogram** (een u,t-diagram). In dit diagram zie je op elk tijdstip de **uitwijking** van **1 bepaald punt op de golf**. Je kunt hieruit dus de periode van de trilling aflezen.

Een **zuivere toon** bestaat uit 1 losse trilling (met dus ook 1 frequentie). Het u,t-diagram van een zuivere toon ziet er uit als een sinuslijn.

![u,t-diagram van een zuivere toon](images/nat_h7_ut_zuiver.png)

De formule die hoort bij het u,t-diagram van een zuivere toon is:
$$u(t)=A \cdot \sin(\frac{2 \pi}{T} \cdot t)$$
Hierin is $u$ de uitwijking (in $\mathrm{m}$), $A$ de amplitude (in $\mathrm{m}$), $T$ de trillingstijd (in $\mathrm{s}$) en $t$ de tijd (in $\mathrm{s}$).

De maximale snelheid van een trillend punt ontstaat wanneer het punt door de evenwichtsstand gaat, want dan is de helling van het u,t-diagram het steilst. Er geldt:
$$v_\mathrm{max} = \frac{2 \pi \cdot A}{T}$$
Hierin is $v_\mathrm{max}$ de maximale snelheid (in $\mathrm{m}/\mathrm{s}$), $A$ de amplitude (in $\mathrm{m}$) en $T$ de trillingstijd (in $\mathrm{s}$).

Een **samengestelde toon** is een samenstelling van meerdere trillingen met verschillende frequenties. De toonhoogte van een samengestelde toon wordt bepaald door de frequentie van de laagste toon (de **grondtoon**). Het u,t-diagram van een samengestelde golf heeft nog wel een herhalend patroon, maar het is geen sinuslijn.

![u,t-diagram van een samengestelde toon](images/nat_h7_ut_samengesteld.png)

## Massa-veersysteem

Een **massa-veersysteem** (simpelweg een massa aan een veer) voert een **harmonische trilling** uit als je de massa naar beneden trekt en weer loslaat. Deze trilling noem je de **eigentrilling** (dus de trilling die ontstaat zonder externe krachten). De frequentie van een massa-veersysteem wordt bepaald door de trillende massa en door de stugheid van de veer die de massa laat trillen.

De trillingstijd van een massa-veersysteem wordt gegeven door:
$$T = 2\pi \sqrt{\frac{m}{C}}$$
Hierin is $T$ de trillingstijd (in $\mathrm{s}$), $m$ de massa (in $\mathrm{kg}$) en $C$ de veerconstante (in $\mathrm{N}/\mathrm{m}$).

De veerkracht wordt gegeven door:
$$\vec{F}_\mathrm{v} = C \cdot \vec{u}$$
Hierin is $\vec{F}_\mathrm{v}$ de veerkracht (in $\mathrm{N}$), $C$ de veerconstante (in $\mathrm{N}/\mathrm{m}$) en $\vec{u}$ de uitwijking van de veer (in $\mathrm{m}$).

## Golven

Golven hebben een aantal eigenschappen:

- **Frequentie ($f$)**: het aantal trillingen per seconde.
- **Periode / trillingstijd ($T$)**: de tijd waarin precies 1 trilling plaatsvindt.
- **Amplitude ($A$)**: de maximale uitwijking van een golf.
- **Golflengte ($\lambda$)**: de afstand die een golf in 1 periode aflegt.
- **Golfsnelheid ($v_\mathrm{golf}$)**: de snelheid waarmee de golf zich voortplant.

De golflengte hangt af van de frequentie en de golfsnelheid. In een formule:
$$\lambda = \frac{v}{f}$$
Hierin is $\lambda$ de golflengte (in $\mathrm{m}$), $v$ de golfsnelheid (in $\mathrm{m}/\mathrm{s}$) en $f$ de frequentie (in $\mathrm{Hz}$).

## Lopende golven

Een **lopende golf** beweegt zich door een tussenstof. De toppen en dalen van zo'n golf verplaatsen zich dus in de tussenstof.

![Lopende golf](images/nat_h7_lopende_golf.gif)

Er zijn 2 soorten lopende golven:

- **Transversale golven** bewegen op en neer. De trillingsrichting is dan loodrecht op de voortplantingsrichting, zoals golven in water.
- **Longitudinale golven** zijn drukgolven: ze bewegen heen en weer door uit te rekken en samen te trekken. De trillingsrichting is dan hetzelfde als de voortplantingsrichting, zoals geluidsgolven (zie animatie).

![Longitudinale golven (img-padding)](images/nat_h7_longitudinaal.gif)

In lucht zijn alleen longitudinale golven mogelijk, omdat de deeltjes niet aan elkaar vast zitten.

## u,x-diagrammen

Naast u,t-diagrammen kun je ook u,x-diagrammen maken. Bij een u,t-diagram zie je van **1 punt** de uitwijking door de tijd heen. Bij een u,x-diagram zie je voor elk punt in de ruimte wat de uitwijking op dat moment is. Een u,x-diagram is dus eigenlijk een 'foto' van de golf.

In een u,t-diagram kun je op de x-as de periode bepalen. In een u,x-diagram kun je op de x-as de golflengte bepalen.

## Dopplereffect

Het **dopplereffect** kan optreden als de geluidsbron en de waarnemer van elkaar af bewegen of naar elkaar toe bewegen. Als de bron naar de waarnemer toe beweegt, zal de waarnemer een hogere frequentie horen, omdat de geluidsgolven worden "samengedrukt". Als de bron juist van de waarnemer weg beweegt worden de geluidsgolven "uitgerekt", waardoor de frequentie lager klinkt.

## Fase

Als je 2 stemvorken met net een andere frequentie beide aanslaat, hoor je steeds dezelfde toonhoogte, maar de geluidssterkte varieert. Dit afwisselend luider en zachter worden van het geluid noem je **zweven**.

Om zweven uit te leggen moeten we kijken naar **fase**. De fase ($\phi$) is het aantal trillingen dat een punt heeft gemaakt. De gereduceerde fase $\phi_\mathrm{red}$ is het deel van de trilling binnen de huidige periode (dus een getal tussen 0 en 1). Je kijkt dan dus niet naar de volledige trillingen ervoor.

Door de verschillende frequenties bij het zweven komen de golven soms **in fase** aan en soms **uit fase**. Als de golven in fase ($\Delta \phi_\mathrm{red} = 0$) aankomen, versterken ze elkaar. Als de golven uit fase ($\Delta \phi_\mathrm{red} = \frac{1}{2}$) aankomen, heffen ze elkaar juist op. Doordat de frequenties van de twee stemvorken niet gelijk zijn, wisselen de momenten waarop de golven in fase en uit fase zijn steeds af.

![Faseverschil](images/nat_h7_faseverschil.png)

Voor het verschil in fase van 1 punt tussen 2 tijdstippen geldt:
$$\Delta \phi = \frac{\Delta t}{T}$$
Hierin is $\Delta \phi$ het faseverschil, $\Delta t$ het tijdsverschil (in $\mathrm{s}$) en $T$ de trillingstijd (in $\mathrm{s}$).

Het faseverschil tussen 2 punten bij een lopende golf is constant. Er geldt:
$$\Delta \phi = \frac{\Delta x}{\lambda}$$
Hierin is $\Delta \phi$ het faseverschil, $\Delta x$ het afstandsverschil tussen de punten (in $\mathrm{m}$) en $\lambda$ de golflengte (in $\mathrm{m}$).

## Staande golven

Een **staande golf** ontstaat door interferentie van twee lopende golven met dezelfde frequentie, golflengte en amplitude die in tegengestelde richting bewegen.

![Een staande golf met subgolven (img-xl)](images/nat_h7_staande_golf_subgolven.gif)

In de animatie zie je 2 lopende golven die met elkaar interfereren. Op sommige punten versterken de golven elkaar maximaal (daar komen dan twee pieken of twee dalen samen). Deze punten noem je **buiken**. Op andere punten doven de golven elkaar juist volledig uit. Deze punten noem je **knopen**.

Een staande golf staat dus stil.

![Een staande golf](images/nat_h7_staande_golf.gif)

## Staande golven in buizen

Blaasinstrumenten werken met staande golven in een buis. In de buis zit een **luchtkolom** die gaat trillen door een geluidsbron (bijvoorbeeld je adem bij een fluit). De luchtkolom resoneert alleen bij frequenties die passen bij de lengte van de buis. Als de golflengte niet klopt, versterken de heen- en weergaande golven elkaar niet, en ontstaat er geen staande golf.

Bij een **open buis** (beide uiteinden open) ontstaan aan de uiteinden altijd buiken, omdat de lucht daar vrij kan bewegen. De eenvoudigste staande golf is de **grondtoon**: dan ontstaat in het midden van de buis een knoop. Er past dan precies een halve golf in de buis (van buik naar buik), want tussen een buik en een knoop zit altijd $\frac{1}{4}\lambda$ (want tussen 2 toppen zit 1 golflengte). Bij de grondtoon is de golflengte dus twee keer zo groot als de lengte van de buis.

![Grondtoon en boventonen in een open buis (img-padding)](images/nat_h7_open_buis.png)

Naast de grondtoon kunnen er ook **boventonen** ontstaan. Bij de eerste boventoon past er precies 1 golf in de buis (met 2 knopen). Bij de tweede boventoon passen er 1,5 golven in de buis (met 3 knopen), enzovoort. Bij elke boventoon komt er een knoop en een buik bij.

Voor een open buis geldt:
$$l = n \cdot \frac{1}{2}\lambda$$
Hierin is $l$ de lengte van de buis (in $\mathrm{m}$), $n$ een geheel getal (waarbij $n=1$ voor de grondtoon, $n=2$ voor de eerste boventoon etc) en $\lambda$ de golflengte (in $\mathrm{m}$).

Bij elke boventoon komt er een halve golflengte bij in de buis. Bij de grondtoon past er $\frac{1}{2}\lambda$ in de buis, bij de eerste boventoon past er $1\lambda$ in de buis (dus twee keer zoveel), bij de tweede boventoon $1\frac{1}{2}\lambda$ (drie keer zoveel), enzovoort. Omdat er steeds meer golf in dezelfde buis past, wordt de golflengte steeds korter.

De frequentie hangt samen met de golflengte: $f = \frac{v}{\lambda}$. Als de golflengte korter wordt, wordt de frequentie dus hoger. De frequenties hebben daarom de volgende verhoudingen:
$$f_0 : f_1 : f_2 : f_3 = 1 : 2 : 3 : 4$$
De boventonen hebben dus steeds een frequentie die 2x, 3x, 4x, enzovoort zo hoog is als de grondtoon.

Bij een **eenzijdig gesloten buis** ontstaat bij de gesloten kant altijd een knoop (de lucht kan daar niet bewegen), en bij de open kant ontstaat altijd een buik. Bij de grondtoon past er dan een kwart golf in de buis. De golflengte van de grondtoon is dus 4 keer zo groot als de lengte van de buis.

![Grondtoon en boventonen in een eenzijdig gesloten buis (img-padding)](images/nat_h7_gesloten_buis.png)

Voor een eenzijdig gesloten buis geldt:
$$l = (2n - 1) \cdot \frac{1}{4}\lambda$$
Hierin is $l$ de lengte van de buis (in $\mathrm{m}$), $n$ een geheel getal (waarbij $n=1$ voor de grondtoon, $n=2$ voor de eerste boventoon etc) en $\lambda$ de golflengte (in $\mathrm{m}$).

Bij een gesloten buis kunnen alleen bepaalde boventonen ontstaan, omdat er aan de gesloten kant altijd een knoop moet zitten en aan de open kant altijd een buik. Bij de grondtoon past er $\frac{1}{4}\lambda$ in de buis, bij de eerste boventoon $\frac{3}{4}\lambda$ (drie keer zoveel), bij de tweede boventoon $\frac{5}{4}\lambda$ (vijf keer zoveel), enzovoort. Je ziet dat alleen de oneven veelvouden mogelijk zijn.

De frequentie hangt samen met de golflengte: $f = \frac{v}{\lambda}$. Omdat de golflengte steeds korter wordt, wordt de frequentie hoger. De frequenties hebben daarom de volgende verhoudingen:
$$f_0 : f_1 : f_2 : f_3 = 1 : 3 : 5 : 7$$
De frequentie van de eerste boventoon is dus 3x de frequentie van de grondtoon, de tweede boventoon 5x, enzovoort.

## Interferentie

Volgens het **superpositiebeginsel** mag je 2 golven die elkaar kruisen op dat punt optellen.

Als je twee **coherente** puntbronnen naast elkaar zet, kunnen de golven van beide bronnen met elkaar interfereren. Coherente bronnen hebben dezelfde frequentie en een constant faseverschil. De golven van beide bronnen overlappen dan met elkaar, en op elk punt in de ruimte tellen de uitwijkingen van beide golven zich op.

Op sommige plekken komen twee toppen tegelijk aan, of twee dalen tegelijk. Dan versterken de golven elkaar maximaal, en ontstaat er een extra hoge top of een extra diep dal. Op andere plekken komt een top van de ene bron tegelijk aan met een dal van de andere bron. Dan doven de golven elkaar juist (gedeeltelijk) uit.

Door dit verschijnsel ontstaat een **interferentiepatroon**. Daarin kun je lijnen met extra hoge pieken en dalen zien (de **buiklijnen**) en lijnen waar de bronnen elkaar (gedeeltelijk) uitdoven (de **knooplijnen**). Op de buiklijnen zijn de golven uit beide bronnen dus in fase (het faseverschil is 0), en op de knooplijnen in tegenfase (het faseverschil is $\frac{1}{2}$).

![Interferentiepatronen (img-xl)](images/nat_h7_interferentie.png)

Om te bepalen of een punt op een buiklijn of knooplijn ligt, moet je kijken naar het **weglengteverschil**. Het weglengteverschil in een punt is het verschil tussen de afstand van bron A tot het punt en de afstand van bron B tot het punt.

Als het weglengteverschil een geheel aantal keer de golflengte is (dus $0\lambda$, $1\lambda$, $2\lambda$, ...), ligt het punt op een buiklijn. Dat komt omdat de golven dan in fase aankomen: als de ene golf precies 1 golflengte (of 2, of 3, enzovoort) meer heeft afgelegd dan de andere golf, zijn beide golven toch op hetzelfde punt in hun trilling. Ze hebben allebei precies een geheel aantal trillingen gemaakt, dus ze komen tegelijk aan met een top (of tegelijk met een dal).

Als het weglengteverschil een halve golflengte is (of een meervoud daarvan, dus $\frac{1}{2}\lambda$, $1\frac{1}{2}\lambda$, $2\frac{1}{2}\lambda$, ...), ligt het punt op een knooplijn. De golven komen dan in tegenfase aan: de ene golf heeft een halve trilling meer gemaakt dan de andere. Als de ene golf aankomt met een top, komt de andere golf dus aan met een dal, en ze doven elkaar uit.

Als je de bronnen dichter naar elkaar toe brengt, worden de weglengteverschillen naar punten in de ruimte kleiner. Hierdoor zullen de buik- en knooplijnen divergeren (verder uit elkaar gaan). Als je de bronnen juist uit elkaar beweegt, convergeren de buik- en knooplijnen (ze gaan dichter bij elkaar staan).

Op knooplijnen is de amplitude echter niet helemaal nul. Dat kan alleen als de amplitude van beide golven op dat punt precies even groot is, en dat kan alleen als de golven precies dezelfde afstand hebben afgelegd (want de amplitude neemt geleidelijk af naarmate de golf zich voortplant).
