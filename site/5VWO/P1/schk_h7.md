---
subject: SCHK
details_short: H7
details_medium: Hoofdstuk 7
details_extra: Zuren & basen
---

## Zuren en basen

De **pH** geeft aan hoe zuur of basisch een oplossing is. De schaal loopt van 0 tot 14. Een pH van 7 is neutraal, een lagere pH betekent dat de oplossing zuur is (hoe lager de pH, hoe zuurder de oplossing), en een hogere pH betekent dat de oplossing basisch is (hoe hoger de pH, hoe basischer de oplossing).  

> Let op: zuurheid vergelijk je alleen **binnen** de zure kant en basischheid alleen binnen de basische kant. Een zuur kan dus niet "basischer" zijn dan een ander zuur.

De pH kan worden gemeten met een pH-meter, met pH-papier of met indicatoren (zie Binas 52A).

## Zuren

**Zuren** zijn stoffen die $\ce{H+}$-ionen afgeven. Los $\ce{H+}$ komt in water niet voor, omdat het direct $\ce{H3O+}$ vormt.  

Zuren die je moet kennen:

|           Formule | Naam         |
| ----------------: | :----------- |
|       $\ce{HNO3}$ | Salpeterzuur |
|      $\ce{H2SO4}$ | Zwavelzuur   |
|    $\ce{CH3COOH}$ | Azijnzuur    |
| $\ce{H3O+ + Cl-}$ | Zoutzuur     |

**Zoutzuur** is de oplossing van waterstofchloride ($\ce{HCl}$) in water.  

De **waardigheid** van een zuur is het aantal $\ce{H+}$-ionen dat het kan afstaan.  

- Bij anorganische zuren is dit vaak gelijk aan het aantal waterstofatomen in de formule.  
- Bij organische zuren is dit gelijk aan het aantal $\ce{-COOH}$-groepen.  

|           Formule |     Naam     | Waardigheid |
| ----------------: | :----------: | :---------- |
|       $\ce{HNO3}$ | Salpeterzuur | 1           |
|      $\ce{H2SO4}$ |  Zwavelzuur  | 2           |
|    $\ce{CH3COOH}$ |  Azijnzuur   | 1           |
| $\ce{H3O+ + Cl-}$ |   Zoutzuur   | 1           |

Een **verdund zuur** ontstaat wanneer een **geconcentreerd zuur** in water wordt opgelost. Net als bij zouten splitst het zuur zich in zijn geladen deeltjes (ionen) in water. In reactievergelijkingen noteer je wel altijd water, omdat de vrijgekomen $\ce{H+}$-ionen direct $\ce{H3O+}$ vormen.  

Voorbeeld met zwavelzuur:  
$$\ce{H2SO4 + 2 H2O -> 2 H3O+ + SO4^{2-}}$$

## Basen

**Basen** zijn stoffen die $\ce{H+}$-ionen opnemen.  

Basen die je moet kennen:

|         Formule | Naam                   |
| --------------: | :--------------------- |
|   $\ce{O^{2-}}$ | Oxide-ion              |
|      $\ce{OH-}$ | Hydroxide-ion          |
| $\ce{CO3^{2-}}$ | Carbonaat-ion          |
|    $\ce{HCO3-}$ | Waterstofcarbonaat-ion |
|   $\ce{S^{2-}}$ | Sulfide-ion            |
|      $\ce{NH3}$ | Ammoniak               |

Alle verbindingen die deze ionen bevatten, werken dus ook als base. Het aantal $\ce{H+}$ dat ze kunnen opnemen, is gelijk aan hun lading (behalve bij $\ce{NH3}$, die kan 1 $\ce{H+}$ opnemen).

## Zuur-basereacties

Bij een zuur-basereactie geeft een zuur $\ce{H+}$-ionen af en een base neemt deze op. Er wordt altijd het maximaal mogelijke aantal $\ce{H+}$ overgedragen.  

Algemene reactievergelijking:  
$$\ce{H3O+ + B- -> HB + H2O}$$

Voorbeelden:  

- Zoutzuur reageert met natronloog: $\ce{H3O+ + OH- -> 2 ~ H2O}$.  
- Zoutzuur reageert met natriumoxide: $\ce{2 H3O+ + O^{2-} -> 3 ~ H2O}$.  

Controleer bij reacties ook altijd of er een neerslag optreedt (Binas 45A).  

Sommige ionen bestaan niet los in water:  

- $\ce{HCO3-}$ kan uiteenvallen in $\ce{H2O + CO2}$.  
- $\ce{O^{2-}}$ reageert direct met water: $\ce{O^{2-} + H2O -> 2 OH-}$.

## pH-rekenen

De pH van een zuur kan worden berekend met de formule:  
$$\text{pH} = -\log [\ce{H3O+}]$$

> Het aantal significante cijfers in de concentratie bepaalt het aantal decimalen van de pH.

Met deze formule kan ook de concentratie $\ce{H3O+}$ bij een bepaalde pH worden berekend:  
$$[\ce{H3O+}] = 10^{-\text{pH}}$$

Bij basen werkt het berekenen van de pH anders. Van een base kan de pH namelijk niet direct worden berekend. Eerst moet je de pOH berekenen:  
$$\text{pOH} = - \log [\ce{OH-}]$$
$$[\ce{OH-}] = 10^{-\text{pOH}}$$

Je kunt omrekenen tussen pH en pOH met de formule:  
$$\text{pH} + \text{pOH} = 14$$
