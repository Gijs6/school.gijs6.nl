---
subject: BIOL
short: H10
title: Hoofdstuk 10
description: Bloedsomloop
---

## Bloedsomloop

Insecten hebben een **open circulatiesysteem**. Hun bloedvatenstelsel bestaat uit 1 groot dorsaal bloedvat, de **hartbuis**, met gespierde segmenten die het bloed door het lichaam pompen. Daarna stroomt het bloed vrij door het lichaam. Het bloed vervoert geen zuurstof en bevat geen bloedcellen. Zuurstof wordt opgenomen via **tracheeën**, luchtgevulde buisjes.

Vissen, amfibieën, reptielen, vogels en zoogdieren hebben een **gesloten bloedsomloop**, waarbij bloed door bloedvaten stroomt.  
Vissen hebben een **enkele bloedsomloop**: bloed stroomt per circulatie 1 keer door het hart.

Amfibieën, reptielen, vogels en zoogdieren hebben een **dubbele bloedsomloop**, waarbij bloed per circulatie 2 keer door het hart stroomt. De harthelften zijn gescheiden (Binas 84C1).

- De **rechterkamer** pompt zuurstofarm bloed via de **longslagader** naar de longen. Hier neemt het bloed zuurstof op en geeft koolstofdioxide af. Het zuurstofrijke bloed stroomt via de **longaders** naar de **linkerboezem**. Dit is de **kleine bloedsomloop**.
- Vanuit de linkerboezem stroomt het bloed naar de **linkerkamer**, die het via de **aorta** en andere **slagaders** naar de organen pompt. In de **haarvaten** geeft het bloed zuurstof af en neemt afvalstoffen op. Het bloed keert via **aders** terug naar de **rechterboezem**. Dit is de **grote bloedsomloop**.

De naam van aders en slagaders is meestal gebaseerd op het orgaan waar ze bloed van of naar vervoeren, zoals armader of leverslagader. Uitzonderingen zijn de **poortader** (tussen darmen en lever), de **bovenste en onderste holle ader** (naar de rechterboezem), **kransslagaders en -aders** (van/naar het hart) en de **aorta** (Binas 84A).

De dubbele bloedsomloop maakt het mogelijk snel en gericht zuurstofrijk bloed naar organen te pompen.

## Het hart

Het hart bestaat uit 2 helften, elk met een **kamer** en een **boezem** (Binas 84C1). Tussen boezems en kamers zitten **hartkleppen**. Tussen kamers en slagaders bevinden zich de **slagaderkleppen** (of **halvemaanvormige kleppen**).

![De anatomie van het hart (img-xl)](images/biol_h10/hart.jpg)

Het hart pompt bloed door ritmische samentrekkingen (Binas 84D1):

- **Boezemsystole**: de boezems trekken samen en persen bloed naar de kamers. Hartkleppen open, halvemaanvormige kleppen gesloten.  
- **Kamersystole**: de kamers trekken samen en pompen bloed in de longslagader en aorta. Hartkleppen gesloten, halvemaanvormige kleppen open.  
- **Diastole**: het hart ontspant; boezems en kamers vullen zich met bloed.

Beide harthelften pompen evenveel bloed, maar de linkerhelft doet dit met hogere druk.

## Embryonale bloedsomloop

Bij een embryo spelen de longen nog geen rol. Zuurstof en voedingsstoffen komen via de **placenta** en **navelstreng**. Het zuurstofrijke bloed uit de navelstrengader mengt zich met zuurstofarm bloed in de onderste holle ader. Embryo's hebben dus **gemengd bloed**.

Omdat de longen nog niet werken, hebben embryo's 2 speciale verbindingen: het **foramen ovale** (tussen rechter- en linkerboezem) en de **ductus Botalli** (tussen longslagader en aorta) (Binas 84B). Hierdoor kan bloed de longen deels overslaan en rechtstreeks in de aorta of linkerboezem stromen.

Na de geboorte scheiden de grote en kleine bloedsomloop zich. De longen vullen zich met lucht in plaats van vruchtwater. Hierdoor stijgt de druk in de linkerharthelft boven die van de rechterharthelft, waardoor het foramen ovale en de ductus Botalli sluiten.

## Bloeddruk

De **bloeddruk** ontstaat door het samentrekken van de kamers. De druk in de slagaders stijgt bij het samentrekken van de kamers: de **systolische druk** (**bovendruk**). Tijdens de **diastole** daalt de druk: de **diastolische druk** (**onderdruk**) (Binas 84E1). Het verschil tussen beide wordt kleiner naarmate het bloed verder van het hart stroomt, omdat het pompeffect afneemt.

![Bloeddrukverloop (img-xl) (img-padding)](images/biol_h10/bloeddruk.jpg)

Bloeddruk wordt officieel gemeten in Pascal (Pa), maar meestal in millimeter kwik (mm Hg).

> Millimeter kwik als eenheid voor bloeddruk is volkomen achterhaald. We hebben een universele eenheid voor druk, maar nee, we blijven lekker meten met een stukje vloeibaar metaal uit de 18e eeuw.

Om bloeddruk te meten gebruik je een **manchet** en **stethoscoop**. De manchet wordt opgeblazen en sluit de armslagader af. Bij het langzaam laten ontsnappen van lucht hoort de arts eerst het bloed stromen (bovendruk) en later wanneer het ongehinderd doorstroomt (onderdruk).

## Elektrische activiteit

Het samentrekken van het hart wordt geregeld door het **prikkelgeleidingssysteem** (Binas 84D2). De prikkels beginnen in de **sinusknoop**, een groep spiercellen in de rechterboezem, die een vast ritme aangeeft dat kan versnellen of vertragen. Hierdoor trekken de rechter- en linkerboezem samen.  

Bij de overgang van boezems naar kamers komt de prikkel bij de **AV-knoop** (atrioventriculaire knoop), die de prikkel kort vertraagt zodat de kamers iets later samentrekken dan de boezems.  

Vanuit de AV-knoop loopt de prikkel via de **bundel van His** naar de hartpunt, en via **Purkinjevezels** naar de hartwand, waardoor de kamers samentrekken.

De hartactiviteit past zich aan bij inspanning of stress. Het **hartminuutvolume** (hoeveel liter bloed per minuut) kan flink verschillen. Het lichaam past de verdeling van het bloed aan met kringspiertjes rond slagadertjes (Binas 84F).

## Stoffentransport

Het bloed bestaat uit verschillende delen (Binas 84H):

- De meeste stoffen zijn opgelost in het **bloedplasma**, dat voedingsstoffen, afvalstoffen en hormonen bevat. **Rode bloedcellen** vervoeren zuurstof en koolstofdioxide.
- **Witte bloedcellen** zijn betrokken bij afweer tegen ziekteverwekkers.
- **Bloedplaatjes** zijn geen cellen, maar celdeeltjes die een rol spelen bij bloedstolling.

Zuurstof wordt voor een klein deel (max. 3 mL per liter) opgelost in plasma, maar vooral door rode bloedcellen (max. 200 mL per liter) vervoerd.  
Rode bloedcellen hebben geen kern en weinig organellen. Ze bevatten 200 tot 300 miljoen moleculen **hemoglobine**.

Hemoglobine ($\ce{Hb}$) bestaat uit 4 eiwitketens, elk met een **heemgroep** met een ijzer(II)-ion.  
Zodra zuurstof bindt, ontstaat oxihemoglobine ($\ce{HbO2}$). De bindingsreactie is een [evenwichtsreactie](../../4VWO/TW4/schk_h6#evenwichten):  
$\ce{Hb + O2 <--> HbO2}$

Elke heemgroep bindt 1 zuurstofmolecuul. Aan de **zuurstofverzadigingsdiagrammen** (Binas 83D) kun je zien hoe sterk hemoglobine zuurstof bindt bij verschillende concentraties. De **affiniteit** neemt toe naarmate meer zuurstof gebonden is, waardoor hemoglobine efficiënt opneemt in de longen en afgeeft in de organen.

![Zuurstofverzadigingscurve van myoglobine, hemoglobine van een ongeboren kind en volwassene (img-s) (img-padding) (img-float-right)](images/biol_h10/hemo_myo.jpg)

Naast hemoglobine kan **myoglobine** ($\ce{Mb}$) zuurstof binden. Dit eiwit zit in hart- en skeletspieren en slaat zuurstof op als reserve. Myoglobine heeft hogere affiniteit dan hemoglobine, waardoor het zuurstof langer vasthoudt. Het is geschikt voor opslag, niet voor transport.

Het hemoglobine van een ongeboren kind heeft hogere affiniteit dan dat van volwassenen, zodat zuurstof efficiënt via de placenta wordt overgedragen.

Koolstofdioxide wordt op 3 manieren vervoerd (Binas 83E):

1. Opgelost in bloedplasma (ongeveer 5%).  
2. Gebonden aan hemoglobine als carbaminohemoglobine ($\ce{HbCO2}$) (ongeveer 25%).  
3. Omgezet tot koolzuur ($\ce{H2CO3}$) via **koolzuuranhydrase**, dat splitst in $\ce{HCO3^-}$ en $\ce{H^+}$. $\ce{H^+}$ bindt aan hemoglobine tot $\ce{HbH}$, $\ce{HCO3^-}$ diffundeert het plasma in. $\ce{Cl^-}$ compenseert het ladingsverschil.

De pH moet redelijk constant blijven voor enzymwerking, daarom zijn er buffers zoals hemoglobine.

De zuurstofverzadiging van hemoglobine hangt af van de zuurstofdruk. In de longen is dit ongeveer 96%, en in weefsels ongeveer 75%, waardoor ongeveer 21% van de zuurstof wordt afgegeven. Bij inspanning daalt de zuurstofdruk verder en stijgt de koolstofdioxide- en temperatuurwaarde, waardoor hemoglobine extra zuurstof afgeeft. Koolstofdioxide beïnvloedt oxihemoglobine door de pH te verlagen en zuurstof te verdringen. Dit is het **Bohr-effect**.

## Bloedvaten

Er zijn 3 soorten bloedvaten: slagaders, aders en haarvaten.  
Bloedvaten zijn buizen van levende cellen. Slagaders en aders hebben 3 lagen (Binas 84C2): dekweefsel met basaal membraan, elastisch bindweefsel en glad spierweefsel, en een buitenste laag bindweefsel.

Haarvaten hebben 1 laag dekweefsel met basaal membraan. Door de grote gezamenlijke doorsnede is de stroomsnelheid laag, zodat stoffen kunnen worden uitgewisseld.

Slagaders hebben sterke elastische wanden; aders hebben kleppen tegen terugstroom.

Beschadiging of ontsteking kan de vaatwand verdikken, waardoor plaques ontstaan (**atherosclerose**). Ernstig vernauwde slagaders beperken de bloedtoevoer. Bij scheuren van een plaque kunnen stolsels ontstaan, waardoor weefsel afsterft: een infarct.

> Zie [samenvatting NLT - Leef met je hart!](../../4VWO/TW3/nlt_lmjhart) voor meer informatie hierover

## Stolling

Bij een bloeding hechten bloedplaatjes zich aan beschadigd basaal membraan, vormen een **plaatjesprop** en trekken andere bloedplaatjes aan.  

Vervolgens start de **bloedstolling**: een keten van chemische reacties met **stollingsfactoren**, tromboplastine, vitamine K en calciumionen. Uiteindelijk ontstaat **trombine** (Binas 84O), dat fibrinogeen omzet in fibrinedraden. Deze draden versterken de plaatjesprop en vangen rode bloedcellen op, waardoor een stevig stolsel ontstaat.

Na herstel worden de fibrinedraden afgebroken door **streptokinase**. Soms ontstaat extra collageen, waardoor een litteken kan ontstaan.

## Weefselvloeistof

Cellen wisselen stoffen uit via openingen in endotheelcellen of door de cellen zelf. De bloeddruk perst een deel van het plasma uit het haarvat (**filtratiedruk**). De bloeddruk neemt af van het begin tot het eind van het haarvat. Plasma buiten het haarvat heet **weefselvloeistof**.

Grote eiwitten blijven achter, waardoor een **colloïd-osmotische druk (COD)** ontstaat, die de filtratiedruk tegenwerkt.

> Herhaling osmose: Water stroomt naar de kant met hogere concentratie opgeloste stoffen om concentraties gelijk te maken.

De **nettofiltratiedruk** is bloeddruk minus COD.

Niet alle weefselvloeistof keert terug via COD. Het **lymfestelsel** (Binas 84N) voert het overschot terug naar het bloedplasma. Binnenstromend in **lymfevaten** heet het **lymfe**. Lymfe lijkt op weefselvloeistof, maar bevat geen rode bloedcellen, bloedplaatjes of grote eiwitten.

Lymfe wordt voortgestuwd door spierbewegingen en kleppen en stroomt via de borstbuis terug naar het bloed. Onderweg passeert het **lymfeknopen**, belangrijk voor afweer.

Een hoge bloeddruk of een slecht werkend lymfestelsel kan leiden tot **oedeem**, ophoping van vocht en eiwitten.
