---
subject: FATL
details_short: H5
details_medium: Hoofdstuk 5
---

## Onregelmatige werkwoorden

|                   | ***choisir*** (kiezen)  | ***devenir*** (worden) | ***croire*** (geloven, denken) | ***savoir*** (weten, kunnen) |
| ----------------- | ----------------------- | ---------------------- | ------------------------------ | ---------------------------- |
| **présent**       | *je choisis*            | *je deviens*           | *je crois*                     | *je sais*                    |
|                   | *tu choisis*            | *tu deviens*           | *tu crois*                     | *tu sais*                    |
|                   | *il/elle/on choisit*    | *il/elle/on devient*   | *il/elle/on croit*             | *il/elle/on sait*            |
|                   | *nous choisissons*      | *nous devenons*        | *nous croyons*                 | *nous savons*                |
|                   | *vous choisissez*       | *vous devenez*         | *vous croyez*                  | *vous savez*                 |
|                   | *ils/elles choisissent* | *ils/elles deviennent* | *ils/elles croient*            | *ils/elles savent*           |
| **passé composé** | *j'ai choisi*           | *je suis devenu(e)*    | *j'ai cru*                     | *j'ai su*                    |
| **imparfait**     | *je choisissais*        | *je devenais*          | *je croyais*                   | *je savais*                  |
| **futur simple**  | *je choisirai*          | *je deviendrai*        | *je croirai*                   | *je saurai*                  |
| **conditionnel**  | *je choisirais*         | *je deviendrais*       | *je croirais*                  | *je saurais*                 |

De werkwoorden *revenir* (terugkomen), *convenir* (overeenkomen), *venir* (komen) en *se souvenir* (zich herinneren) vervoeg je op dezelfde manier als *devenir*.

## Vragen

Je kunt op drie manieren een vraag stellen zonder vraagwoord.

- Als een gewone zin, maar dan vragend uitgesproken: *Vous parlez français*?
- *Est-ce que* + gewone zinsvolgorde: *Est-ce que vous parlez français*?
- **Inversie** (omkering van onderwerp en persoonsvorm): *Parlez-vous français*?

Als *est-ce que* gevolgd wordt door een woord dat begint met een klinker of stomme *h*, dan verandert het in *est-ce qu'*.

Je kunt een vraagzin maken door het onderwerp en de persoonsvorm om te draaien. Dit noem je **inversie**. Er komt dan een koppelteken tussen.  
Bij inversie met *il*, *elle* of *on* kunnen er twee klinkers na elkaar komen; in dat geval voeg je daar een *-t-* tussen.  
*A-t-elle acheté un nouveau pull?* (Heeft zij een nieuwe trui gekocht?)

Als het onderwerp **geen** persoonlijk voornaamwoord is, dan voeg je bij inversie een persoonlijk voornaamwoord toe aan de zin.
*Ta copine a des sœurs?* $\Rightarrow$ Inversie: *Ta copine a-t-elle des sœurs?*

De woorden *wie* en *wat* hebben een verschillende vertaling in het Frans. Hiervoor moet je kijken welke woordsoort *wie* of *wat* heeft.

|                                               | **Onderwerp**   | **Lijdend voorwerp**                      |
| --------------------------------------------- | --------------- | ----------------------------------------- |
| Wie                                           | *Qui*           | *Qui* + inversie of *Qui est-ce que*      |
| Wat                                           | *Qu'est-ce qui* | *Que*/*Qu'* + inversie of *Qu'est-ce que* |
| Wat + vorm van *être* + zelfstandig naamwoord | *Quel(le)(s)*   |                                           |

## Woordvolgorde (l'ordre des mots)

De normale woordvolgorde in het Frans is:
tijds-/plaatsbepalingen - onderwerp - hele gezegde - lijdend voorwerp - meewerkend voorwerp - tijds-/plaatsbepalingen.

In het Frans staan alle werkwoorden (**het gezegde**) meestal bij elkaar.

Hou daarnaast rekening met de volgende regels:

- In het Frans staat *ne*/*n'* voor de persoonsvorm en *pas*/*plus*/enzovoort erachter.
- [De plaats van het bijwoord is afhankelijk van waar het betrekking op heeft.](../TW2/fatl_h2#het-bijwoord)
- De persoonlijke voornaamwoorden als lijdend of meewerkend voorwerp (*le*/*la*/*lui* enzovoort) staan voor het hele werkwoord of voor de persoonsvorm (als er geen heel werkwoord is).
